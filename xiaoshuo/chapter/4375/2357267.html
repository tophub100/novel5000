{"id":0,"code":"2357267.html","title":"第五十一章 独乐园，司马相公之风采","latest_chapter_name":"第一卷 第三章：中国厉不厉害都比不过自己要厉害。不然你很惨，中国厉害也显你卑！","xiao_shuo_code":"4375","content":"\u003cbr/\u003e\u003cbr/\u003e    曲洧旧闻─\u003cbr/\u003e\u003cbr/\u003e     元丰初，官制将行。裕陵以图子示宰执，於御史中丞执政位牌上贴司马公姓名，又於中书舍人翰林学士位牌上贴东坡姓名，其餘与新政不合者，亦各有攸处。仍宣諭曰：「此诸人虽前此立朝议论不同，然各行其所学，皆是忠於朝廷也。安可尽废？」王禹玉曰：「领德音。」蔡持正既下殿，谓同列曰：「此事乌可？须作死马医始得。」其后上每问及，但云：「臣等方商量进拟。」未几宫车晏驾，而裕陵之美意，卒不能行。\u003cbr/\u003e\u003cbr/\u003e     师友杂誌─\u003cbr/\u003e\u003cbr/\u003e     元丰间，神庙尝称温公於辅臣曰：「司马光只是待做严子陵，他那里肯做事！」\u003cbr/\u003e\u003cbr/\u003e     癸辛杂识─\u003cbr/\u003e\u003cbr/\u003e     司马公自在臺阁，不送门状，曰：「不诚之事，不可為之。」\u003cbr/\u003e\u003cbr/\u003e     许彦周诗话─\u003cbr/\u003e\u003cbr/\u003e     温公家旧有一琉璃盏，為官奴所碎。洛尹怒，令纠录，听温公区处。公判云：「玉爵弗挥，典礼虽闻於往记；彩云易散，过差宜恕於斯人！」\u003cbr/\u003e\u003cbr/\u003e     霏雪录─\u003cbr/\u003e\u003cbr/\u003e     司马公编通鉴，久未成。或言公利餐钱，故迟迟尔。温公闻之，遂急结未了，故五代多繁冗。小人害事，往往如此。\u003cbr/\u003e\u003cbr/\u003e     明道杂誌─\u003cbr/\u003e\u003cbr/\u003e     范丞相，司马太师，俱以闲官居洛。余时待次洛下，一日，春寒謁之。先见温公，时寒甚，天欲雪，温公命至一小室，坐谈久之，炉不设火。语移时，主人设栗汤一杯而退。后至留司御史臺见范公，才见主人，便言天寒远来不易，趋命温酒，大杯满釂三杯而去。此可见二公之趋各异也。\u003cbr/\u003e\u003cbr/\u003e     水东日记：\u003cbr/\u003e\u003cbr/\u003e     温公尝手书所荐朝士為一册。隶其卷端，曰「举贤才」。此纸百年尚在人间，夷考其人，失之者十不一二。\u003cbr/\u003e\u003cbr/\u003e     懒真子─\u003cbr/\u003e\u003cbr/\u003e     涑水先生一私印曰「程伯休甫之后」。盖出於司马迁传。\u003cbr/\u003e\u003cbr/\u003e     名臣言行录─\u003cbr/\u003e\u003cbr/\u003e     公尝问康节曰：「光何如人？」曰：「君实脚踏实地人也。」公深以為知言。康节又言：「君实九分人也。」\u003cbr/\u003e\u003cbr/\u003e     明人玉堂丛语引薛清语─\u003cbr/\u003e\u003cbr/\u003e     温公退居洛，吕申公当国，屡以书问起居，温公不答。\u003cbr/\u003e\u003cbr/\u003e     侍讲杂记─\u003cbr/\u003e\u003cbr/\u003e     温公居洛，与楚正叔通议、王安之朝议耆老六七人，时相与会於城内之名园古寺。且為之约，果实不过三品，肴饌不过五品，酒则无算。以為俭则易供，简则易继。命之曰「真率会」。\u003cbr/\u003e\u003cbr/\u003e     潞公时為太尉守洛。求欲附名於其间，温公不许，為其贵显弗纳也。一日，潞公伺其為会，具盛饌直往造焉。温公笑而延之，戏曰：「俗却此会矣。」相与欢饮，夜分而散。后温公语人曰：「吾不合放此人入来。」\u003cbr/\u003e\u003cbr/\u003e     苕溪渔隐丛话─\u003cbr/\u003e\u003cbr/\u003e     温公「真率会」约有一条云：「召客共作一简。客注可否於下，不别作简。」\u003cbr/\u003e\u003cbr/\u003e     清夜录─\u003cbr/\u003e\u003cbr/\u003e     温公一日过独乐园，见创一厕屋，问守园者：「何从得钱？」对曰：「积游赏者所得。」公曰：「何不留以自用？」对曰：「只相公不要钱。」\u003cbr/\u003e\u003cbr/\u003e     张端义贵耳集─\u003cbr/\u003e\u003cbr/\u003e     独乐园。司马公居洛时建。东坡诗曰：「青山在屋上，流水在屋下。中有五亩园，花竹香而野。」有园丁吕直，性愚而鯁。公以直名之。夏月游人入园，微有所得。持十千白公，公麾之使去。后几日，自建一井亭。公问之，直以十千為对，復曰：「端明要作好人，直如何不作好人。」\u003cbr/\u003e\u003cbr/\u003e     五总志─\u003cbr/\u003e\u003cbr/\u003e     温公在西京，潞公守洛，携妓行春，日邀致公。一日至独乐园，园吏视公嘆息，公问之，答曰：「方花木盛时，公一出数十日，不惟老却春色，亦不曾看一行书，可惜澜浪却相公也。」公深愧之，誓不復出。有邀公者，以园吏语谢之。\u003cbr/\u003e\u003cbr/\u003e     昌杂录─\u003cbr/\u003e\u003cbr/\u003e     范郎中云叔父镇居许昌，作高庵以待司马公。庵极高，在一台基上。司马公居洛，作地室，坠而入，以避暑，故蜀公作高庵以為戏也。 北京留守王宣徽，洛中园宅尤胜。司马公在陋巷，所居才能避风雨，又作地室，读书其间。洛人语曰：「王家钻天，司马入地。」\u003cbr/\u003e\u003cbr/\u003e     麈史─\u003cbr/\u003e\u003cbr/\u003e     王拱辰於洛营第甚侈，中堂起屋三层，最上曰朝元阁。时司马君实亦在洛，於私第穿地丈余，作壤室。邵尧夫见富郑公问洛中新事，尧夫云：「近有一巢居，一穴处者。」富為大笑。\u003cbr/\u003e\u003cbr/\u003e     许彦周诗话─\u003cbr/\u003e\u003cbr/\u003e     宣和癸卯，仆游嵩山，峻极院后檐壁有诗四句云：「一团茅草乱蓬蓬，驀地烧天驀地空。争似满炉煨榾柮，漫腾腾地暖烘烘。」字画极草草，其旁隶书四字曰：「勿毁此诗。」寺僧指示曰：「此四字司马相公亲书也。」又於柱上书曰：「旦、光、颐来。」上一字，公兄；颐，程正叔也。\u003cbr/\u003e\u003cbr/\u003e     澠水燕谈录─\u003cbr/\u003e\u003cbr/\u003e     司马温公优游洛下，不屑世务，自称齐物子。\u003cbr/\u003e\u003cbr/\u003e     元丰间，与乐令子访亲洛汭，并轡过韩城，抵登封，憩峻极下院。趋嵩阳、崇福宫，至紫极观。寻会善寺，过轘辕，遽达西洛，少留广庆寺。歷龙门至伊阳，访奉先寺。\u003cbr/\u003e\u003cbr/\u003e     登华严阁，观千佛岭，躡径山，瞻高公真堂。步潜溪，还保应，观、富二公之广化寺。拜邠阳堂，下涉伊水。登香山，到白公影堂。诣黄龕院，倚石楼，临八节滩，还伊口。\u003cbr/\u003e\u003cbr/\u003e     凡所经由，发為歌咏，归叙之，以為游录士。大夫争传之。 司马正公以高才令德，大得中外之望。故公之退十有餘年，天下之人日冀其復用。\u003cbr/\u003e\u003cbr/\u003e     熙寧末，余夜宿青州北淄河马铺，晨起行，见村民百人，欢呼踊跃，自北而南。余惊问之，皆曰：「传司马為宰相矣。」余以為虽出於野人妄传，亦其情之所素欲也。\u003cbr/\u003e\u003cbr/\u003e     挥麈后录─\u003cbr/\u003e\u003cbr/\u003e     温公元丰末来京师，都人迭足聚观，即以相公目之，马至於不能行。謁时相於私第，市人登楼骑屋窥瞰。人或止之，曰：「吾非望而君，所欲识者司马相公之风采耳！」呵叱不退，屋瓦為之碎，树枝為之折。\u003cbr/\u003e\u003cbr/\u003e     温公在相位，韩持国為门下侍郎。二公旧交相厚，温公避父讳，每呼持国為秉国。有武人陈状，词色颇厉。持国叱之曰：「大臣在此，不得无礼！」温公作皇恐状曰：「吾曹叨居重位，覆餗是虞，詎可以大臣自居耶！秉国此言失矣，非所望也。」持国愧嘆久之。\u003cbr/\u003e\u003cbr/\u003e     后山谈丛─\u003cbr/\u003e\u003cbr/\u003e     东都曹生言：「范右相既贵，接亲旧，情礼如故，他亦不改，世未有也。然体面肥白洁泽，岂其胸内亦以為乐耶！惟司马温公枯瘦自如，岂非不以富贵动其心耶！」\u003cbr/\u003e\u003cbr/\u003e     孙公谈圃─\u003cbr/\u003e\u003cbr/\u003e     温公大更法令，钦之、子瞻密言宜虑后患，温公起立拱手，厉声曰：「天若祚宋，必无此事。」二人语塞而去。方其病也，犹肩舆见吕申公议改都省。临终床簀萧然，惟枕间有役书一卷。\u003cbr/\u003e\u003cbr/\u003e     故公為輓词云：「漏残餘一榻，曾不為黄金。」 司马温公隧碑，赐名清忠粹德。绍圣初，毁磨之际，大风走石。群吏莫敢近，独一匠氏挥斤而击，未尽碎，忽仆於碑下而死。\u003cbr/\u003e\u003cbr/\u003e     云谷杂记─\u003cbr/\u003e\u003cbr/\u003e     司马公薨，京师之民，罢市往吊，粥衣以致奠。巷哭以送丧者，盖以千万数。上命户部侍郎赵瞻、内侍省押班冯宗道护其丧归葬。瞻等还奏：「民哭公甚哀，如哭其私亲。」四方来会葬者数万人。京师民画其像，刻印粥之，四方皆遣购。画工有致富者。","cnt":0,"sort":2357267,"author":"龍吟月","prev":"2357266.html","next":"2357269.html","book_title":"天马行空四部曲","updateTimeFmt":"2024-03-26 20:43:22","category":"玄幻小说"}